---
title: Львівські фехтувальники розповіли, з якими сподіваннями збираються на Паралімпіаду
slug: lvivski-fehtuvalniki-rozpovili-z-jakimi-spodivannjami-zbirajutsja-na-paralimpiadu
date: 2016-10-27 17:41 UTC
category: fehtuvana
image_source: maxresdefault_tjzris.jpg
---

<p class="lead">Українські паралімпійці готуються перейняти естафету у Ріо-де-Жанейро. У Бразилію наступного тижня вирушить «синьо-жовта» команда із 155 учасників. Серед них — дев’ятеро львів’ян. У фехтувальному десанті зі Львова троє спортсменів: Антон Дацко, Андрій Демчук та Наталя Морквич.</p>

Антон Дацко після Паралімпіади у Лондоні привіз «срібну» медаль. До речі, важить вона майже півкілограма. Адже британці виготовили найтяжчі нагороди за всю історію Ігор. У Бразилії фехтуватиме на рапірі і шаблі.

«Я більш впевнено почуваю себе на рапірі, це мій профільний вид. А фехтування на шаблі — дуже динамічний вид спорту, непередбачуваний. Тут все може за мить змінитися з ніг на голову», ― зазначив львів’янин.

А от Андрій Демчук ліцензії у рапірі не отримав, бо стверджує, що Міжнародна федерація фехтування перекрутила правила відбору. Відтак кваліфікувався лише у шаблі, хоч було й непросто. Спортсмен розповів: «Цього разу дуже мало людей потрапляє на Паралімпійські ігри. Відбір жорсткий. В мене, наприклад, в рейтингу близько 160 людей, а потрапляє лише 12».

У Лондоні Андрій нагород не здобув, однак з того часу багато працював над собою. Ставав чемпіоном Старого континенту і переможцем етапів Кубка світу. Та рівень суперників також зріс. Фехтувальник розповів: «Той контингент, який потрапив в Лондон, і той, що зараз, — то небо і земля. Зараз я навіть не можу назвати людину, з якою хотів би фехтувати. Адже всі одного рівня».

Спортсмени кажуть: на форумі їх надихатиме підтримка не лише близьких, а й незнайомих людей. Антон підкреслив: «Коли до тебе підходять на вулиці і кажуть: ми за тебе вболіваємо, ми за тебе переживаємо, то хочеться ще більше викладатися для цих людей. Ти бачиш: о,це комусь потрібно. Значить, я не даремно займаюся».

27 серпня із Києва українських паралімпійців урочисто проводжатимуть у Ріо-де-Жанейро.
